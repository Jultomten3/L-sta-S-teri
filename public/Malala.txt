Malala har en alldeles särskild och oersättlig plats i mitt hjärta. Jag köpte henne när jag fyllde 20 år,
ett av de bästa beslut jag någonsin tagit och hon är en häst jag aldrig kommer att sälja. När jag fann
henne hade hon inga stora meriter att tala om då hon hade stått med föl. Det blev ingen provridning då
hon inte var igång utan det som avgjorde köpet var hennes snälla ögon som fångade mig direkt. Från
den dagen hon steg på transporten hem till Låsta, har vi varit fullständigt oskiljaktiga.
Vi har tagit oss igenom både toppar och dalar, lärt känna varandra på djupet och byggt ett band som
inte går att beskriva i ord. Hon har gett mig så mycket lycka, glädje och äventyr, tillsammans har vi
utvecklats till ett starkt tävlingsekipage. På tävlingsbanorna har hon sprungit hem mängder av blågula
rosetter och visat prov på sin enorma talang och kvalitet.

Med sin förstklassiga härstamning är det heller inte konstigt att hon levererar i toppklass. Malala är
efter den välkände Benetton Dream och morfar är ingen mindre än Blue Hors Zack, en ikon i den
internationella sporten och en hingst av rang.
Att Malala för dessa gener vidare är tydligt. Hennes avkomma Quick Dream, efter Quaterhit, har visat
direkt från start vilken kvalitet Malala lämnar. Quick Dream vann Breeders’ Trophy både som tre- och
fyraåring, en prestation som talar sitt tydliga språk om både ridbarhet, gångarter och talang.
Malala har ett imponerande dressyrindex på 139, vilket visar att hon inte bara själv presterar på
tävlingsbanan, utan också är en stark nedärvare av de egenskaper som verkligen räknas: stora,
elastiska och taktmässiga gångarter, aktiva bakben och ett uttrycksfullt register.
Framtiden med henne känns både ljus och spännande. Jag ser fram emot att fortsätta vår
tävlingskarriär och ta oss till ännu högre nivåer men också att få fler fantastiska föl undan henne.
Med hennes snälla ögon, stora gångarter och enorma kapacitet finns det ingen tvekan om att hon har
mycket kvar att ge, både i sporten och i avelsboxen.
Malala är inte bara en häst. Hon är min själsfrände, min stolthet och min största glädje. Jag är evigt
tacksam över att hon är min!